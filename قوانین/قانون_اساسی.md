<div dir="rtl" align="right">

# قانون اساسی جوامع آزاد متحد
قانون اساسی جوامع آزاد متحد به اهداف، آرمان‌ها و اولویت‌های طرح، شیوه
گردانندگی و حقوق و مسئولیت‌های جوامع عضو طرح[^1] و اعضایشان می‌پردازد.

## ماده ۱: پوشش و گستردگی قانون اساسی
این قانون بر همه جوامع عضو طرح و همه اعضایشان اعمال می‌شود. سایر قوانین باید
پیرو این قانون باشند و با جزئیات به موارد ذکر شده در این قانون شاخ‌وبرگ دهند.
اگر هم قانونی مغایر با قانون اساسی به تصویب برسد؛ از آنجا که قانون اساسی
بالاترین اولویت را دارد، قانون مغایر با آن عملا ملغی است و باید حذف شود.

## ماده ۲: اهداف و آرمان‌های جوامع آزاد متحد
این طرح با هدف اتحاد، همگام‌سازی، توان‌بخشی و امنیت تمام جوامع آزاد فارسی
سودمند، ویرایش (تا جای امکان) یا ریشه‌کنی عوامل زیان‌رسان در حوزه نرم‌افزار
آزاد ایران و فرهنگ‌سازی و ترویج این زمینه اجرا می‌شود.

همه جوامع عضو به اندازه سهمشان از طرح (که با اندازه جامعه و فعالیت‌های
سازنده‌اش تعیین می‌شود) در قانون‌نگاری، قانون‌گذاری، تصمیم‌سازی و
تصمیم‌گیری‌های جوامع آزاد متحد سهیم هستند و باید به یکدیگر تا حد توان کمک کنند
و از هم در برابر عوامل زیان‌رسان، موانع و مشکلات پاسداری کنند.


## ماده ۳: گردانندگی جوامع آزاد متحد
قانون‌گذاری توسط هیئت مدیره طرح[^2] صورت می‌پذیرد؛ که از نمایندگان جوامعی که
طرح را پذیرفته‌اند و نمایندگان مردمی (دست کم با کسوت ۶ ماه حضور فعال و سازنده
در یکی از جوامع عضو) در دوره‌های دو ساله تشکیل می‌شود. همه نمایندگان از حداقل
امتیاز رای به نسبت سهم کمّی‌شان از طرح برخوردار هستند؛ با این وجود، برای تشویق
جوامع به فعالیت‌های مثبت و سازنده، جوامع می‌تواند با انجام فعالیت‌های سازنده
امتیاز رای خود را تا سقف معینی که نسبتی از مجموع امتیازهاست افزایش دهند.

قانون مسئولیت‌هایی را بر دوش نماینده «ارشد» قرار می‌دهد و امتیازاتی را نیز
برایش قائل می‌شود. همه نمایندگان می‌توانند در ابتدای هر دوره هیئت مدیره برای
سمت «ارشد» نامزد شوند. نماینده ارشد طبق قانون عهده‌دار هماهنگی و مستندسازی
نشست‌های هیئت مدیره، تدوین برنامه و سیاست‌هایی برای گردانندگی جامعه فوسفا (که
باید به تأیید هیئت مدیره برسد) و گردانندگی فوسفا است.

نماینده «پایدارگر» نیز وظیفه تأیید صلاحیت نامزدهای نمایندگی هیئت مدیره، نظارت
بر کارکرد نمایندگان راه‌یافته به هیئت مدیره (از جمله «ارشد») و برخورد با تخلفات
و کارشکنی‌ها، حل اختلافات میان نمایندگان، تصمیم‌گیری نهایی در مواقعی که امتیاز
رای موافقان و مخالفان برابر می‌شود و نگهداری درست و تحویل سالم قدرت، اختیارات
و زیرساخت‌ها به پایدارگر بعدی و ارشد هر دوره را عهده‌دار است. مدت نمایندگی
پایدارگر برابر دو دوره هیئت مدیره است. همه نمایندگان می‌توانند در ابتدای دوره
سوم پس از برگزیده شدن پایدارگر کنونی یا پس از کناره‌گیری او برای سمت
«پایدارگر» نامزد شوند.

## ماده ۴: نقش  خانواده جوامع **«فوسفا»**
خانواده جوامع «فوسفا»[^3] به‌عنوان عضو بنیادین طرح، پل ارتباطی اعضای جوامع با
یکدیگر خواهد بود. از ابتدا بنا بود گردانندگی فوسفا جامعه‌محور باشد؛ در این
زمینه تلاش‌های زیادی نیز صورت گرفت اما مدیریت کاملا جامعه‌محور شکست خورد. شیوه
نوین گردانندگی که با گردهمایی جوامع آزاد متحد ممکن شده به راهبری نماینده ارشد
که از هیئت مدیره برگزیده می‌شود، کمک و واپایش دیگر نمایندگان هیئت مدیره و
همراهی اعضای خود جامعه فوسفا وابسته است. ارشد باید هر سه ماه رخدادهای سه ماه
گذشته و برنامه‌ها و سیاست‌های سه ماه پیش رو را برای نمایندگان گزارش دهد و با
همراهی ایشان زمینه فعالیت سازنده اعضای فوسفا و دیگر جوامع (از طریق مشاوره و
راهنمایی برای راه‌اندازی وب‌نوشت اختصاصی جوامع با بهره‌گیری از بسترهای میزبانی
ترجیحا آزاد و تخصیص زیردامنه فوسفا در صورت نیاز) را فراهم آورد.

[^1]: برای اطلاع از جوامع عضو طرح به [وضعیت هیئت مدیره](../وضعیت/وضعیت_هیئت‌مدیره.md)
مراجعه کنید.
[^2]: چگونگی تشکیل هیئت مدیره و تمامی نقش‌ها، حقوق و مسئولیت‌های نمایندگان به
طور مفصل در [قانون هیئت‌مدیره](قانون_هیئت‌مدیره.md) توضیح داده شده است.
[^3]: درباره جامعه فوسفا، نقش و اهمیت آن و شیوه اداره شدنش [قانون گردانندگی
فوسفا](قانون_گردانندگی_فوسفا.md) را بخوانید.

Copyright (c) 2021-2022 FOSSFA

شما می‌توانید این اسناد را تحت شرایط پروانه عمومی همگانی
گنو (GNU General Public License) که توسط بنیاد نرم‌افزار
آزاد (Free Software Foundation) منتشر می‌شود، یا نسخه ۳، یا (به گزینش شما) هر
نسخه بعدی بازنشر کنید و/یا تغییر دهید.

این اسناد به این امید که سودمند باشند، ولی **بدون هیچ‌گونه ضمانت** منتشر
شده اند؛ حتی بدون ضمانت ضمنی برای تجارت‌پذیری یا تناسب برای یک هدف ویژه.
برای جزئیات بیشتر پروانه عمومی همگانی گنو را ببینید.

شما باید در کنار این اسناد یک رونوشت از پروانه همگانی گنو را دریافت کرده
باشید. اگر نکرده‌اید https://www.gnu.org/licenses/ را ببینید.
</div>
